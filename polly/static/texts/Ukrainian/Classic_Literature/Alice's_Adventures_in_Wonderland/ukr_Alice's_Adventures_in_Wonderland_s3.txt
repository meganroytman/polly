   Товариство, що зібралося на березі, виглядало вельми чудернацько: пір'я у птахів позаболочувалося, а на звірятах позлипалася шерсть. З усіх капотіла вода, усі були в лихому гуморі й почувалися вкрай незатишно.
   Звісно, відразу постало питання, як обсохнути, тож вони почали радитися. За кілька хвилин Аліса вже розмовляла з кожним запанібрата, наче знала їх усе життя. Щоправда, вона мала довгеньку суперечку з Лорі, яка врешті набурмосилась і сказала: 
    - Я за тебе старша, і мені краще знати! 
    Аліса не могла з цим погодитись, бо не знала скільки Лорі має років, а позаяк та вперто відмовлялася назвати свій вік, то більше говорити не було про що.
   Нарешті Миша (здається, найавторитетніша тут особа) гукнула: 
    - Прошу всіх сідати і слухати мене уважно! Зараз ви в мене й не зогледитесь, як будете сухі! 
    Усі слухняно посідали кружкома, а Миша стала посередині. Аліса не зводила з неї очей - потерпала, що схопить нежить, якщо зараз же не обсохне.
   - Кх-кх! - діловито прокашлялася Миша. - Готові? Викладаю найсухіший у світі матеріал. Прошу уваги! "З благословення папи римського Вільгельм Завойовник хутко підкорив англійців,   яким бракувало вождів і для яких узурпація та завоювання стали річчю вельми звичайною. Едвін, граф Мерсійський, та Моркар, граф Нортумбрійський...
   - Бр-р-р! - здригнулася Лорі.
   - Даруйте! - підкреслено чемно мовила Миша, насупившись. - Ви щось сказали?
   - Ні, ні, то не я, - заперечила Лорі.
   - А мені здалося, що ви, - мовила Миша. - Отже, слухайте далі: Едвін, граф Мерсійський, та Моркар, граф Нортумбрійський, виступили на підтримку Вільгельма, і навіть Стиганд, єпископ Кентерберійський і великий патріот, вельми доцільним знайшов те...
   - Знайшов що? - поцікавився Качур.
   - Знайшов те, - з серцем відповіла Миша. - Ви не знаєте, що означає "те"?
   - Знаю, і дуже добре, коли це "те" знаходжу я, - заявив Качур. - Найчастіше це жаба або хробак. А що, скажіть, будь ласка, знайшов єпископ?
   Миша пустила це запитання повз вуха і квапливо повела далі: 
    - ...вельми доцільним знайшов те, аби вийти разом із Едгаром Ателінгом Вільгельмові назустріч і запропонувати йому корону. Спершу Вільгельм поводився стримано, але нахабство його норманів..." Ну, як ти, голубонько? - звернулася вона до Аліси.
   - Мокра як хлющ, - журливо відповіла Аліса. - По-моєму, від цього сухого матеріалу я ані трохи не обсихаю.
   - У такому разі, - врочисто заявив Додо, підводячись на ноги, - у такому разі я пропоную проголосувати за ухвалу про закриття нашого зібрання заради негайного вжиття енергійніших заходів...
   - Говори по-людському! - сказало Орлятко. - Я не знаю й половини усіх цих учених слів! Втім, хтозна, чи ти й сам їх знаєш! 
    І Орлятко нахилило голову, приховуючи посмішку. Декотрі птахи захихотіли, не криючись.
   - Я хотів просто сказати, - ображено озвався Додо, - що нема кращого способу обсохнути, як Гасай-Коло!
   - Скажіть, а що воно таке - Гасай-Коло? - спитала Аліса не з цікавості, а через те, що Додо значливо замовк - мабуть, сподівався на питання, якого, здається, ніхто не збирався ставити.
   - О! - вигукнув Додо. - Я вам не скажу, зате покажу. 
    (Можливо, одного зимового дня воно тобі теж стане в пригоді, тому я розповім, що затіяв Додо.)
   Найперше він накреслив маршрут Гасай-Кола у формі неправильного кола ("Правильність форми не має значення", - зазначив Додо), а тоді уздовж нього розставив учасників - кого де. Команди "Раз, два, три - руш!" не було - всі пускалися бігти самі й спинялися коли заманеться, тому визначити, коли Гасай-Колу кінець, було не так то й просто. Десь через півгодини, коли всі вже були сухісінькі, Додо зненацька вигукнув: 
    - Гасай-Колу кінець! 
    Усі з'юрмилися довкола нього, тяжко відсапуючи і допитуючись: 
    - А хто ж переможець?
   На таке запитання Додо не вмів відповісти, не покрутивши добряче мізками. Він довго сидів непорушно з притиснутим до чола пальцем (поза, в якій найчастіше можна бачити Шекспіра на портретах), а всі тим часом мовчки ждали. Нарешті Додо оголосив: 
    - Переможці - всі, і кожен повинен дістати приз.
   - А хто їх роздаватиме? - озвався цілий хор голосів.
   - Як це хто? Вона! - сказав Додо, вказавши пальцем на Алісу. 
    Всі одразу оточили Алісу, безладно лементуючи: 
    - Призи! Призи!
   Аліса й поняття не мала, що робити; в розпачі вона сягнула рукою до кишені і вийняла звідти пакетик цукатів (на щастя, він не розмок у солоній воді). Кожен дістав по цукатику - вистачило якраз усім.
   - Але і їй належиться приз, - зауважила Миша.
   - Певна річ, - дуже поважно відповів Додо. 
    І, повернувшись до Аліси, спитав: 
    - А що ще є у тебе в кишені?
   - Тільки наперсток, - скрушно відказала Аліса.
   - Давай сюди, - сказав Додо.
   Тоді всі знову з'юрмилися навколо Аліси, і Додо урочисто вручив їй наперсток. 
    - Зробіть нам таку ласку, - сказав він, - прийміть цей найелегантніший у світі наперсток! 
    Коротеньку його промову було зустрінуто загальними оплесками.
   Така церемонність здалася Алісі безглуздям, але всі мали такий поважний вигляд, що вона не посміла зареготати. Вона не знала, що й казати, тож просто вклонилася і взяла наперсток з якомога урочистішим виглядом.
   Далі прийшла пора ласувати цукатами, і тут не обійшлося без ґвалту й колотнечі, позаяк великі птахи ремствували, що не встигли розкуштувати свого приза, а маленькі ним давилися, і їх раз у раз доводилося гупати по спині. Нарешті, коли було вже по всьому, вони знову посідали кружкома і попрохали Мишу розповісти щось іще.
   - Пам'ятаєте, ви мені обіцяли розказати свою історію, - нагадала Аліса, - звідки можна буде дізнатися, чому ви ненавидите ко... і со... - додала вона пошепки, остерігаючись, як би не образити її знов.
   - Моя історія, хвакт звісний, довга і сумна, - з зітханням промовила Миша.
   - Як хвіст мій? - перепитала Аліса, не розчувши гаразд Мишиного "хвакт звісний" (саме так у неї вийшло). Авжеж, він у вас і справді довгий, але чому сумний - ніяк не збагну. 
    І, доки Миша говорила, Аліса не переставала гадати, до чого тут мишачий хвіст. Тож історія Миші в її уяві прибрала десь та кого звивистого вигляду:
              Стрів                 Мурко мишку                   в хаті і почав               їй казати: "Я тебе   позиваю, ходім,      мишко, на суд;            відкладать                не годить-                    ся: будем                        нині су-                           диться,                               бо на мене                                 з безділля                         напав уже                   нуд". Каже               мишка Мур-           кові: "Що за             суд безго-                    ловий?                       Ні судці, ні                               підсудка                                     ми не                                       знайде-                              мо тут".                       "Сам я вис-                 туплю хутко           за суддю     й за під-               судка;                           вже                                     і ви-                                               рок                                                       го-                                                   то-                                              вий:                                            то-                                       бі,                                   ми-                                           ш-                                                  ко,                                                          ка-                                                               пу-                                                           т                                                       ! 
   - Ти не слухаєш! - гримнула на Алісу Миша. - Про що ти думаєш?
   - Вибачте, будь ласка, - сумирно сказала Аліса. - Ви вже, мабуть, чи не на п'ятій звивині зі слів?
   - На п'ятому з ослів! - люто крикнула Миша.
   - На п'ятому з вузлів? - спантеличено перепитала Аліса. - Ой, дайте, я допоможу розплутати!.. (Вона завжди готова була стати комусь у пригоді.)
   - Нема що давати! - сказала Миша, підвівшись і йдучи геть. - Знущаєшся, так? Наплела сім мішків гречаної вовни!
   - Я ж не зумисне! - промовила бідолашна Аліса. - Ви така вразлива, далебі!
   Миша тільки забурчала у відповідь.
   - Будь ласка, верніться і докажіть свою історію! - гукнула їй услід Аліса. 
    - Будь ласка! - загукали хором усі решта. 
    Але Миша лише роздратовано тріпнула головою і наддала ходи.
   - Як шкода, що вона пішла! - зітхнула Лорі, тільки-но Миша зникла з очей. 
    А стара Крабиха скористалася з нагоди, щоб напутити свою дочку: 
    - Отак-то, рибонько! Це тобі наука: треба стримуватися в косючих ситуаціях! 
    - Прикуси язика, мам! - огризнулося Крабеня. - Ти навіть устрицю виведеш із терпіння!
   - От якби тут була наша Діна, - голосно сказала Аліса, не звертаючись ні до кого зосібна. - Вона б швидко принесла її назад!
   - А хто така Діна, дозволь спитати? - озвалася Лорі.
   Аліса аж засяяла, бо ладна була день і ніч говорити про свою пестунку. 
    - Діна - то наша киця. Вона так хвацько ловить мишей! А бачили б ви, як вона полює на пташок: раз - і нема!
   Ця тирада справила на товариство глибоке враження. Декотрі пташки відразу поспішили від біди чимдалі. Стара Сорока стала дуже ретельно кутатися в шалик, примовляючи: 
    - Думайте, що хочете, але я мушу йти додому. Нічне повітря - не на моє горло! 
    А Канарка тремтячим голосом почала скликати своїх діток: 
    - Ходімо, любесенькі! Вам давно пора в люлю! 
    Отак, під різними приводами, всі розійшлися, й Аліса зосталася сама.
   - І хто мене тягнув за язика згадувати Діну! - сумно подумала вона. - Здається тут, унизу, ніхто її не любить, а я певна, що вона - найкраща киця у світі! О, Дінонько, Діно! Чи ми ще стрінемося знову, чи вже навіки розійшлись?.. 
    І бідолашна Аліса знову залилася слізьми - так самотньо й пригнічено вона почувалася. 
    Однак трохи згодом до неї долинуло дрібне тупотіння, і вона рвучко підвела голову: може, то Миша передумала і вертається доказати свою історію?
