A fost odată ca niciodată o văduvă săracă,  care trăia într-o colibă cu fiul ei Jack. El era tânăr şi nepăsător, nu muncise  niciodată până atunci. Vremurile au devenit grele şi mama lui nu mai putea  câştiga nici un ban - şi a văzut că, pentru a lua de-ale gurii, trebuie să-şi  vândă vaca. Ea îl certa pe Jack că era aşa de leneş şi, pentru un timp, acesta  a fost foarte trist, apoi a insistat pe lângă mama lui să îl lase să ducă el  vaca la târg să o vândă. Aceasta nu credea că el ştia îndeajuns încât să obţină  un preţ bun pe vacă, dar, în cele din urmă, îl lăsă să plece. Băiatul nu ajunse  prea departe că şi întâlni un măcelar care îl întrebă ce are de gând să facă cu  vaca. Jack i-a spus că o va vinde. Omul îi arătă nişte boabe de fasole viu  colorate, iar Jack se gândi ce draguţe ar fi ca jucării.
 
Măcelarul, văzând că Jack era încântat de  boabele de fasole, se oferi să i le dea pe toate în schimbul vacii. Jack  acceptă imediat şi se duse acasă într-un suflet. Când îi arătă boabele de  fasole mamei sale, aceasta se înfurie foarte tare şi îi zise: "Cum ai  putut să fii un băiat aşa de nesăbuit?".
 
Când Jack privi pe fereastră în dimineaţa  următoare, văzu un vrej mare care nu fusese acolo în ziua precedentă. Boabele de  fasole prinseseră rădăcini şi crescuseră până dincolo de nori. Jack zise că  doreşte să se urce pe acea scară uriaşă şi să vadă unde duce. Mama lui ţipă,  însă Jack nu o luă în seamă. În curând, aceasta îl pierdu din vedere.
 
Când Jack ajunse în vârful vrejului de fasole, se uită  împrejurul său ca să vadă în ce fel de ţară se află. Era un loc ciudat şi, în  timp ce el privea în jur, o zână frumoasă veni şi se aşeză lângă dânsul.   Îi spuse: "Voi fi prietena ta. În castelul acela trăieşte un uriaş care  ţi-a furat tatăl şi l-a ucis. Şi mama ta a fugit de el cu tine în braţe. E vina lui că sunteţi atât de săraci! Aşa că pune-ţi mintea la  contribuţie ca să recapeţi ce-ţi datorează. Fii  curajos şi îndrăzneţ, iar eu te voi ajuta cu siguranţă."
 
Jack se duse la castel şi bătu la poartă.  Soţia uriaşului îi deschise şi îi zise: "Soţul meu este un om rău şi te va  ucide şi te va mânca." Jack îi spuse că era prea flămând şi obosit ca să  meargă mai departe, iar soţia uriaşului, care era bună la suflet, îl invită  înăuntru şi îi dădu o cină bună. Jack tocmai terminase masa când auziră un zgomot puternic de paşi afară. 
 
Soţia uriaşului îi spuse: "Este  soţul meu!" Şi îl ascunse pe Jack într-un cufăr, acoperindu-l cu capacul.  Uriaşul era foarte flămând şi supărat şi striga:"Simt miros de carne  proaspătă!"
 
"Nu, nu simţi nimic", îi spuse  soţia, punându-i în faţă cina.
 
De îndată ce termină masa, uriaşul îi  strigă soţiei să îi aducă găina. Jack ridică uşor capacul cufărului pentru a  vedea ce făcea uriaşul. O găina drăguţă se afla pe masă şi, de fiecare dată  când uriaşul îi zicea "Fă!", aceasta făcea un ou din aur masiv.
 
Uriaşul adormi foarte curând; atunci Jack  ieşi tiptil din cufăr, luă găina, fugi din casă, alunecă pe vrej şi ajunse  curând acasă. Mama lui era bucuroasă să îl vadă întors acasă şi fu foarte  fericită când el îi arătă găina. Pentru un timp, trăiră liniştiţi; dar Jack  avea impresia că zâna se aştepta ca el să facă mai mult, aşa că făcu a doua  călătorie deasupra vrejului.
 
În scurt timp, îşi făcu apariţia la castelul uriaşului şi  rugă să fie găzduit pe timpul nopţii. De data aceasta, a avut probleme să fie primit,  deoarece  soţia acestuia îi spuse că uriaşul o invinuise pe dânsa pentru  pierderea găinii sale preferate. Dar Jack se rugă aşa de mult, încât ea sfârşi  prin a-l primi înăuntru, îi dădu ceva de mâncare şi îl ascunse în cufăr, ca şi  înainte. De aceasta data, uriaşul avea la cină porc sărat şi morun, care îl  făcură să îi fie foarte sete, aşa că bău trei butoaie de bere. De îndată ce  termină, îi ceru soţiei să îi aducă pungile sale cu bani. Băuse atât de multă  bere, încât adormi numărându-şi banii. Când Jack îl auzi sforăind, se strecură  afară din ascunzătoare, luă  pungile cu bani, fugi afară şi coborî pe vrej  înainte ca uriaşul să se trezească. 
 
Când ajunse acasă, îşi găsi mama destul de bolnavă, dar ea  îşi reveni repede, acuma că îl avea acasă viu şi nevătămat. Cu sacii de bani,  îşi reconstruiră căsuţa şi trăiră fericiţi, până ce Jack se gândi să mai facă o  vizită la casa uriaşului. De această dată, biata soţie a uriaşului avusese parte de  atâtea bătăi, încât nu voia să lase pe nimeni să intre. În cele din urmă însă,  îl primi pe Jack, îi dădu ceva de mâncare şi îl ascunse unde mai fusese ascuns de  două ori până atunci.
 
Ca de obicei, când uriaşul intră, ţipă că  simte miros de carne proaspătă şi începu să o caute. Obosi însă repede şi,  fiind flămând, se aşeză şi luă cina.  Apoi, fiind binedispus, îi spuse  soţiei să îi aducă harpa. Această harpă era un instrument minunat. Când  era pusă pe masă, cânta singură cea mai frumoasă muzică. 
 
Harpa cânta acuma încetişor şi dulce, iar uriaşul, fiindu-i  somn, se întinse cât era de mare pe podea şi începu să sforăie tare. 
 
"Acuma e momentul!" se gândi Jack şi ieşi din  ascunzătoare şi luă harpa. Numai că harpa era fermecată şi, de îndată ce Jack o  atinse, ţipă într-un fel care îl trezi pe uriaş, care se sculă cu un mare  urlet. Jack strânse bine harpa şi fugi din casă - şi ajunse la vrej şi coborî pe el şi  era pe pământ când uriaşul apăru în capul scării.
 
Jack  îi strigă mamei să îi aducă un topor. După două  lovituri, vrejul tremură şi cedă; după a treia, se rupse în două, uriaşul îl  scăpă din mâini şi căzu la pământ, unde rămase zdrobit şi mort. Când mama îi  privi faţa, fu surprinsă să descopere că era chiar monstrul cel crud care îi  omorâse soţul şi le furase toata averea.
  Acum că duşmanul lor era mort şi vrejul tăiat, Jack deveni un om deosebit şi  rămase acasă cu mama lui şi trăiră împreună fericiţi pentru mulţi ani.
 
 
 
