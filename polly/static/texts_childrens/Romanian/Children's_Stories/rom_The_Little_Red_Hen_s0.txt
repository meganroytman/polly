Într-o zi, găinuşa cea roşie și cei trei pui ai săi erau în curtea fermei. Deși ploua, ei căutau  ceva de mâncare. Deodată, găinușa cea roșie văzu un bob de grâu.
- Cine va semăna acest grâu? întrebă ea.
- Eu nu, răspunse gâsca. Gâștei nu îi păsa decât de hainele ei elegante și trecu pe lângă ei cu  capul sus.
- Eu nu, zise rățoiul. El se gândea că,  fiindcă avea joben, monoclu și baston, nu trebuia să-și murdărească mâinile  muncind.
- Bine, atunci am să mă ocup eu, spuse găinușa  cea roșie și își luă uneltele de grădinărit și găsi un loc unde să semene grâul.
Cu ajutorul puişorilor, ea săpă o gaură adâncă  în pământ, puse bobul de grâu înăuntru, apoi o acoperi și o udă.
În câteva zile, apăru un firișor verde. Găinușa  cea roșie săpă pământul dimprejurul micii plante în fiecare zi și cei trei  puișori îl udară cu grijă. Treptat, grâul se făcu înalt și viguros, iar, când  se coapse, găinușa cea roșie fu foarte fericită.
 Dar, cum simțea că își făcuse partea ei de  muncă, întrebă:
- Cine va duce grâul la moară?
- Eu nu, spuse gâsca. Vremea era caldă, iar  gâștei nu-i plăcea să muncească în bătaia soarelui.
- Eu nu, zise rățoiul. Când vremea era așa de  caldă, îi plăcea să se ducă la mal și să înoate în apa rece.
Așa că găinușa cea roșie spuse:
- Am să-l duc eu.
Și-l duse. Își luă roaba și foarfecii cei mari  pe care îi folosea în grădină și tăie tulpina cea mare a grâului. Apoi, își  chemă puișorii.

- Puneți-vă hainele și pălăriile, le spuse.  Trebuie să mergem la moară, să ne macine morarul grâul și să-l facă făină.
Puișorii și-au pus hainele și pălăriile și  s-au grăbit să-și urmeze mama. Ei urcară dealul, cotiră și apoi coborâră dealul  către moară. Fiecare puișor ajută la împinsul roabei. Când, în sfârșit,  ajunseră la moară, morarul luă grâul ca să-l macine.
 
Îi spuse găinușei celei roșii că va fi gata  într-o săptămână. Apoi, găinușa și puișorii se duseră acasă să numere zilele  până când vor putea veni la moară după făină.
Trecură șapte zile. Veni momentul ca găinușa  cea roșie să se ducă înapoi la moară ca să-și ia făina.
Morarul avea făina măcinată pusă într-un sac.  Găinușa cea roșie luă sacul și se grăbi înapoi acasă.
Când găinușa cea roșie aduse făina acasă,  spuse:
- Cine va face pâine din această făină?
Mai întâi se duse la gâscă  s-o întrebe dacă poate coace niște pâine. Dar gâsca avea  lecție de canto și era prea ocupată pentru a munci serios.
Așa că gâsca zise:
- Eu nu!
Apoi, găinușa cea roșie se duse cu făina la rățoi și îl rugă să facă niște pâine. Dar rățoiul  citea ziarul și nu putea fi deranjat. Oricum, el nu voia să muncească la  bucătărie.
Așa că rățoiul zise:
- Eu nu! 
 Atunci găinușa cea roșie spuse:
- O voi face chiar eu.
Și o făcu.
Se duse la bucătărie, își puse șorțul și își  suflecă mânecile. Găinușa mestecă și frământă și plămădi pâinea. Când pâinea fu gata și cuptorul îndeajuns de  fierbinte, găinușa cea roșie puse repede pâinea în cuptor la copt.
După o vreme, pâinea fu coaptă. Și ce pâine rumenă și crocantă era! Găinușa  cea roșie o scoase din cuptor. O gustă și o mirosi.
- Cine va mânca această pâine? întrebă ea.
Gâsca o auzi și veni în fugă, simțind mirosul de pâine caldă și crocantă.
 În timp ce alerga, ea strigă:
- Eu voi mânca din pâine!
Rățoiul auzi și el pe găinușa cea roșie. Își lăsă jos ziarul și veni în fugă.
În timp ce alerga, strigă:
- Eu voi mânca din pâine!
Dar găinușa cea roșie chicoti. Ea era de altă  părere.
- O, nu, voi nu veți mânca! zise ea. Eu am  găsit grâul; eu l-am semănat. Eu l-am dus la moară. Și eu am  făcut pâinea. Voi nu m-ați ajutat deloc. Puișorii m-au ajutat. Așa că acuma noi  vom mânca pâinea.
Ea își chemă puișorii. Le tăie felii groase  din pâinea cea proaspătă. Apoi se așezară la masă și mâncară pâinea  cea crocantă cu mult unt.
Gâsca și rățoiul îi priveau cu jind. Dar  găinușa cea roșie clătină din cap și spuse:
- Sic, sic, sic!
 
 
 
 
 
 
 
 
