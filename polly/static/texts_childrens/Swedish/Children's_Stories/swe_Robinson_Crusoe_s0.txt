Jag föddes i staden York, i England, år 1632. Min far var en välbärgad man  som gav oss ett gott hem och gjorde det möjligt för oss att gå i skolan. Det  var hans önskan att jag skulle bli advokat; men mitt huvud fylldes tidigt av  kringirrande tankar, och jag hade nöjt mig med att enbart gå till sjöss. Min  far avrådde mig starkt och uppriktigt från att göra detta. Men det hade inte  mycket effekt på mig. En dag när jag var i Hull, träffade jag en skolkamrat som  var på väg att segla ut mot London med sin fars båt och han övertalade mig att  åka med honom. I denna olyckans stund gick jag ombord, utan att be om  välsignelse från vare sig Gud eller min far. På väg mot London drabbades vi av  en storm och skeppet gick på grund. Det var knappt vi klarade livhanken. Jag  fortsatte mot London till fots, och väl där mötte jag kaptenen till ett skepp  som handlade med Afrikas kust. Han gillade mig och frågade om jag ville  följa honom på hans resor, vilket jag  gladeligen tackade ja till.

En fruktansvärd storm drabbade oss och skeppet kastades runt på vågorna  flera dagar i streck, tills vi inte hade en aning om var vi befann oss.  Plötsligt stötte vi på en sandbank och havet slog in över däck på ett sådant  sätt att vi inte hyste något hopp om att få behålla skeppet länge till innan  det skulle gå i bitar. I vår nöd firade vi ner en båt. Efter att ha drivit ett  par mil, slog en våg ursinnigt mot båten så att den omedelbart kantrade. Trots  att jag var en duktig simmare, var vågorna så starka att jag slogs mot en  klippa med sådan kraft att jag förlorade medvetandet. Men jag hann återhämta  mig något, innan vågorna kom rullande tillbaka över mig, och jag rusade framåt  mot säkerheten på fastlandet. Sedan började jag titta mig omkring för att se om  någon av mina kamrater hade undkommit. Jag kunde inte se något spår efter dem.  När natten kom klättrade jag upp ett kraftigt, buskliknande träd för att sova  för jag visste ju inte om det fanns vilda djur därute. När jag vaknade nästa  morgon var havet lugnt och jag kunde urskilja skeppet en dryg kilometer från  stranden. När det blev ebb simmade jag ut till henne. Jag insåg snart att all  proviant hade hållit sig torr och då jag var väldigt hungrig stoppade jag mina  fickor fulla av skorpor och havre medan jag sökte efter annat; för jag insåg  att jag måste skynda mig att få i land allt jag kunde från skeppet. Jag började  med att lämpa överbord ett antal extra bommar och annat material som hade  utgjort skeppets mast och segel. Sedan klättrade jag ner längs skeppets sida  och knöt dem samman och efter att ha lagt några korta brädor mellan dem hade  jag en flotte som var stark nog att bära någorlunda vikt. Nästa steg var att  sänka ned tre sjömanskistor. Dessa fyllde jag med proviant. Efter att ha sökt  länge hittade jag snickarens kista, vilket hade stor betydelse för mig. Även  den sänkte jag ned på flotten och sedan satte jag ett parti med gevär och krut  i säkerhet på flotten. Med denna last begav jag mig mot stranden och efter en  hel del svårigheter lyckades jag få det säkert i land. Mitt nästa projekt var  att se mig omkring och hitta ett säkert ställe att förvara mitt gods. Jag  visste ännu inte var jag befann mig, om det var fastlandet eller en ö. Det  fanns en mycket brant och hög höjd någon kilometer bort. Jag begav mig dit och  klättrade ända upp till toppen. Då insåg jag att det var en ofruktsam ö  som jag på goda grunder trodde var öde,  undantaget från vilda djur. När jag insåg vilken ensam och desperat situation  jag befann mig i, kändes mitt hjärta tungt och jag önskade nästan att jag gått  under tillsammans med de övriga i besättningen. Men då jag insåg hur otacksamt   detta sinnestillstånd var, föll jag ned på knä och tackade Gud för att han  räddat mitt liv, - endast mitt bland så många, - och en känsla av tillförsikt  växte i mitt bröst att Han i fortsättningen   skulle beskydda mig mitt i de umbäranden som omgav mig.

Robinson Crusoe seglar i sin båt  Fotavtrycken i  sanden  Varje dag, under tolv dagar, tog jag en tur till skeppet och bar iland allt  som jag trodde att jag kunde få användning för. På den tolfte dagens natt  blåste en kraftig vind och när jag vaknade på morgonen kunde jag inte se ett  spår av skeppet.

Då gav jag mig den på att jag skulle hitta en säker boplats åt mig. Jag  fann ett liten slätt parti längs höjdens ena sida. Nedanför slätten stupade  kullen brant och i denna brant fanns en hålighet, lik en grottöppning. Här  beslutade jag mig för att sätta upp mitt tält, som jag tillverkat av skeppets  segel. Kring tältet ritade jag en halvcirkel samt körde ner två rader av  stolpar i marken så att det blev som ett fort. Jag gjorde ingen ingång men  använde en kort stege för att ta mig högst upp. När jag kommit in lyfte jag upp  stegen och tog in den. Sedan gjorde jag håligheten, som jag berättade om,  större, så att det blev en riktig grotta som  skulle fungera som en källare i min boning, som jag kallade ”mitt fort”.

Ombord på fartyget hade jag funnit en hund och två katter. Katterna tog jag  med mig iland på flotten, men hunden simmade iland för egen maskin. Hunden var  sedan en trogen tjänare åt mig under många år. Förutom sällskapet av dessa  djur, hade jag fångat en papegoja som jag lärt att prata; den gav mig ofta  mycket underhållning. Varje dag gav jag mig ut på jakt efter mat. Jag fann att  vilda getter sprang omkring på ön och jag lyckades ofta skjuta en och annan.  Men jag insåg att min ammunition med tiden skulle ta slut och skulle jag få  stadig tillgång på getkött var jag tvungen att föda upp dem i flock. Så, jag  gillrade en fälla för att kunna fånga några levande och jag lyckades fånga ett  flertal. Jag inhängnade en bit mark åt dem att röra sig på och hade med tiden  en stor flock som försåg mig med allt kött jag behövde.

Jag sparade hudarna av kreaturen jag skjutit och torkade dem och när mina  kläder var uttjänta bytte jag ut dem mot kläder gjorda av skinnen. Sedan gjorde  jag, på bekostnad av mycket tid och möda, ett välbehövligt paraply, även det av  skinn, som skulle skydda mig från såväl regn som sol. 

Under en lång tid grubblade jag över om jag skulle tillverka en kanot av en  trästam, såsom indianerna gör, och till slut grep jag mig an uppgiften. Jag  högg ner ett stort träd och tillbringade över tre månader med att forma den  till en båt. När det var gjort insåg jag att den var för tung för att kunna  flyta. Senare tillverkade jag en mindre kanot och den lyckades jag få att flyta,  och begav ut för att ta mig runt ön med den. Men när jag varit ut tre dagar,  började det storma så kraftigt att jag nästan höll på att gå under. Till slut  lyckades jag i alla fall få kanoten in till land, in i en liten vik. Där  lämnade jag den och gick tvärs över ön till fots, till mitt fort, utan någon  mer önskan att ge mig till sjöss igen i en sådan osäker farkost.

Så gick år efter år. Trots att jag, delvis, vande mig vid min ensamhet,  hände det då och då att jag greps av fruktansvärda känslor av ensamhet och  övergivenhet. Många var gångerna då jag gick upp på toppen av höjden där jag  kunde spana ut över havet, med hopp om att kunna få syn på ett skepp. Då  brukade jag föreställa mig att jag på långt håll fick syn på ett segel. Jag  nöjde mig vid endast förhoppningarna om det och efter att ha tittat oavbrutet  på det, tills min syn blivit grumlig, blev jag så nedslagen så att jag satte  mig ned och grät som ett litet barn. Mitt elände blev bara större genom denna  dårskap. Men en dag såg jag något som fick mina tankar att ändra riktning. Det  var avtrycket av en naken fot i sanden vid vattenbrynet. Det fyllde mig med  skräck, för det var ju ett bevis på att ön ibland bevistades av infödingar. En  morgon när jag gick ut helt tidigt, kunde jag urskilja ett eldsken en dryg  kilometer bort. Jag skyndade mig upp till toppen av höjden och spanade i  riktningen mot elden. Jag såg att fem kanoter dragits upp på stranden och att  en hoper infödingar dansade kring elden. Snart drog de med sig två stackare  från båtarna. En av dem slogs omedelbart ned till marken och flera infödingar  började skära honom i bitar. De var uppenbarligen kannibaler som skulle hålla  en av sina ohyggliga fester på sina fångar. Den andre fången blev stående för  sig själv en liten stund och när han fann sin chans till flykt, började han att  springa.

Iakttar  infödingarna  Fredags liv  skonas  Jag blev livrädd när jag insåg att han kom springande rakt emot mig. Men då  jag såg att det endast var två som förföljde honom och att han hade försprång,  bestämde jag mig för att hjälpa honom. När de befann sig tillräckligt nära tog  jag en genväg nedför kullen och ställde mig mellan förföljarna och den  förföljde. Sedan gick jag på den som stod närmast och slog ned honom med mitt  gevär. Den andre av förföljarna tog sin pilbåge och tänkte skjuta mig, när jag  tog mitt gevär och sköt honom. Sedan signalerade jag till den stackars  rymlingen att komma till mig och han gjorde det. Darrande av skräck gick han  ned på knä vid mina fötter och satte min fot på sitt huvud som ett tecken på  att han var min tjänare. Jag tog honom med till mitt fort och gav honom något  att äta. Han var en välskapt karl, som hade fina drag och såg bra ut. Ett  trevligt leende hade han också och hans ögon var ljusa och strålade. 

Nu hade jag en kompanjon och inom kort började jag lära honom att tala med  mig. Först lärde jag honom att han skulle heta ”Fredag”, då det var den  veckodag på vilken jag räddade hans liv. Sedan lärde jag honom allt det som jag  ansåg skulle göra honom nyttig och till hjälp. Jag klädde honom i en dräkt  tillverkad av getskinn och han verkade mycket nöjd över att få vara klädd som  jag.

En morgon, efter att det gått en tid, kom Fredag rusande till mig för att  berätta att ett skepp var i sikte. Trots att det var välkomna nyheter, tänkte  jag att jag inte skulle visa mig förrän jag hade fått reda på vad som hade fört  skeppet hit. Det var för väl att jag inte gjorde det. Från mitt gömställe såg  jag en båt lämna skeppet och ta sig till stranden. Elva män landsteg och jag  såg att trots att de flesta av dem gick åt varsitt håll på ön, var det tre av  dem som höll sig till varandra och verkade mycket nedstämda. När de andra var  utom hörhåll gick jag fram till dessa tre och frågade ut dem och fick då reda  på att de var engelsmän. En av dem var skeppets kapten och de andra var hans  närmste man och en passagerare. Jag fick veta att skeppet utsatts för myteri  och att myteristerna lämnat dem på ön, som en god gärning, istället för att  döda dem. 

Jag erbjöd dem min hjälp att återerövra skeppet. Jag gick till fortet och  hämtade med mig gevär åt dem. När männen återvände till båten sköt vi de två  som kaptenen sa var ledarna och de övriga, som blev överrumplade, gav upp och  överlämnade sig åt oss. Kaptenen fick dem att svära på att lojalt lyda honom  och återvände sedan med dem till skeppet. De som befann sig ombord var lika  överraskade av situationens vändning och återvände med glädje till sina  plikter, efter att en av de värsta skurkarna dödats.

Sedan återvände kaptenen till ön och berättade för mig att skeppet och allt  som var hans stod till mitt förfogande , som återgäldning för vad jag gjort för  honom. Jag sa till honom att allt jag önskade var att Fredag och jag fick följa  med skeppet tillbaka till England. Detta gick han gladeligen med på. Han försåg  mig med kläder från sin egen garderob och efter att jag ordnat upp allt mitt,  gick Fredag och jag ombord. På så vis lämnade jag ön, efter 28 år, två månader  och nitton dagar efter att ha satt min fot på den första gången. Tre dagar  efter att vi hissat segel, såg vi en stor grupp av små båtar, fulla med  infödingar. Dessa paddlade mot oss som om de skulle överfalla oss. Jag sa åt  Fredag att gå upp på däck och prata med dem på hans eget språk; men innan han  hunnit öppna munnen för att tala sköts en svärm pilar iväg av vilka tre  träffade honom och min stackars vän föll död ned. I vredesmod beordrade jag att  skeppets kanoner skulle fyras av mot flottan. Hälften av kanoterna förstördes  medan resterande skyndade sig iväg så snabbt att de snart inte syntes till. Vi  lät begrava stackars hedervärda Fredag i havet, med all ära vi kunde uppbåda.  Så slutade livet för den mest pålitlige och kärleksfulle betjänt en man  någonsin haft.

Nu finns det inte mycket mer att berätta. Jag kom fram helskinnad till  England, lycklig över att återigen vara tillbaka i mitt gamla hem, med en enda  önskan; att få tillbringa resten av mina dagar i frid och ro.

