כז
–  לולא צר לי לעזוב מה שנעשה מכבר... פרי יגיעה רבה... כי עתה נערתי ידי ומכרתי הכל ונסעתי מזה כדרך שניקולי איבנוביץ עושה... ושמעתי זמירות "הילני היפה" מפי אקטריסה באחד התיאטריות, – אמר בעל האחוזה בבדיחה נעימה, אשר הגיהה אור על פניו, פני זקן מביעים בינה.
–  סוף סוף אינך עוזב, – אמר ניקולי איבנוביץ סוויז'סקי, – שמע מינה כך יפה לך.
–  כך יפה לי רק באשר אני דר בביתי ואיני צריך לקנות או לשכור לי בית דירה, גם יש אשר איחל עוד, שישימו לבבם על דרכיהם אבל האמינה לי כי נלאיתי נשוא את השכרון ואת המשובה! כולם מרוששים, אין סייח ואין עגלה.  ובשעה שהוא מתעטף ברעב, אם אך תשכרהו לפועל, כוונתו אך להזיק, וסופו להועידך לפני שופט השלום
–  אבל גם אתה תתבעו לדין לפני שופט השלום – אמר סוויז'סקי.
–  האני אתבעהו?  בעד כל הון לא אעשה זאת ! שם יטיחו דברים כלפי תובע מאחינו, עד שיתחרט בלבו על כל תביעתו.  וכבר היה מעשה בבית העבודה, שקבלו הפועלים דמי קדימה והלכו להם.  ומה עשה שופט השלום?  הוא זכה אותם.  רק בית הדין הכפרי וזקן הכפר עודם עומדים בפרץ.  הם ילקו את המנוול כמנהג ראשונים.  ובלעדיהם לא יכולנו עוד להכיל מנוסת חרב היה לנו לנוס בלעדיהם!.
נראה בבירור, שבעל האחוזה נתכוון להקניט את סוויז'סקי, אך סוויז'סקי לא רק לא התרעם, עליו, כי אם גם מצא שעשועים לנפש בדבריו.
–  הלא מנהלים אנחנו את עסקינו בלי השתמש בתחבולות האלה – אמר בבדיחה, – גם אני, גם לווין, גם האדון הזה. – ולפרש דבר רמז בידו על בעל האחוזה השני.
–  כן הוא, מיכאיל פטרוביץ מנהל את עסקיו, אבל שאל נא אותו, איך הם מתנהלים.  הזאת עבודת אדמה רציונלית?  –  אמר בעל האחוזה הראשון, ונכר בו, שהוא מתיהר קצת במלת "רציונלית".
–  הנהגת העבודה פשוטה אצלי, תודות לאל, – אמר מיכאיל פטרוביץ. – אין לי אלא להשתדל, שיהי כסף מוכן בידי לתשלומי המכס שבתחלת החורף.  האכרים באים ומתחננים; הושיעה נא אב רחום!  הן שכנים הם לי כולם, וצר לי עליהם.  אני נותן להם בעד השלישית הראשונה ואומר אליהם: זכרו נא, אחי, אני עזרתי לכם, עמדו נא לי גם אתם בשעת דחקי – לזריעת שבולת השועל, לאספת החשש, לקציר הדגן, – ומתנה עמהם אגב אורחא על דבר הרבית העולה לכל אחד מהם.  אמנם יש בהם גם בני עולה, זאת אין לכחד.
לווין ידע מכבר את התחבולות הקדמוניות האלה ואחרי הבטחות קצרות בינו ובין סוויז'סקי נכנס לתוך דברי מיכאיל פטרוביץ וחזר ופנה אל בעל האחוזה לבן השפם:
–  ומה דעתך אפוא? – שאל אותו : – איככה נוכל לנהל את עסקינו בעת הזאת?
–  אין לנו אלא לעשות כמעשה מיכאיל פטרוביץ: להחכיר או להשכיר לאכרים; זה אפשר, אבל כל נכסי הממלכה יורדים לטמיון במנהגים כאלה.  במקום שאדמתי עשתה  בימי שעבוד האכרים ובהנהגה  הטובה תשעה שערים, היא עושה עתה שלשה שערים.  השחרור עשה כלה ברוסיה!
סוויז'סקי הביט בעינים צוחקות אל לווין וגם רמז לו רמז בדיחה  דק; אך בעיני לווין לא היו דברי בעל האחוזה ההם מגוכחים כלל, – הוא הבין אותם יותר מסוויז'סקי.  ורבים מדבריו, אשר הכביר בהם אחרי כן, במה הביא שחרור האכרים כליה על רוסיה, נראו לו גם כחדשים ונאמנים מאד, אשר אין עליהם תשובה.  נכר היה, שבעל האחוזה הזה מביעה דעת עצמו – מה שאינו מצוי כלל – דעה, אשר הגיע אליה לא בחפצו להעסיק את מוחו הריק באיזה רעיון, כי אם על ידי נסיונות החיים שנתנסה בהם בשבתו בדד בכפר, ואשר עיין בה מכל צד.
–  טעמו של דבר הוא, שכל פרוגרס אינו בא לכלל מעשה אלא על ידי שלטון, – אמר בעל האחוזה, ונראה, שרצה להראות בסגנון לשונו שאין ההשכלה זרה לו. – נזכרה נא את תקוני פטר, קטרינה ואלכסנדר.  נזכרה נא את דברי ימי אירופה.  וקל וחומר לפרוגרס בחיי עובדי האדמה.  הלא גם זריעת תפוחי האדמה נקבעה בארצנו על ידי כפיה.  הלא היו ימים, שלא השתמשו גם במחרשה פשוטה.  אפשר שהתחילו בה בתקופת הנסיכים, אבל בודאי כפו על זה בראשונה.בימינו, בימי שעבוד האכרים, היינו אנחנו בעלי האחוזות שוקדים על תקנת עבודת האדמה.  גם מכונות היבוש, גם המזרות החדשים, גם סדרי הזבול, גם כל כלי המלאכה – הכל נקבע בכח השלטון שנתן לנו, והאכרים התנגדו לנו בראשונה, אחרי כן החלו לעשות כמונו.  עתה כשבטל השעבוד ונטל השלטון מידנו, לא פלא שגם מצב עבודת האדמה, במקום שהעלוהו למדרגה גבוהה, יחזור וירד לשפל מדרגתו הקדמונית.  כן הוא על פי דעתי.
–  מאיזה טעם?  הלא תוכלו להחזיק בתקונים הטובים על ידי פועלים שכורים, –אמר סוויז'סקי.
–  אין עוז בידי, אין שליטה לי, ואיך אחזיק בתקוני?  אשאלך נא והודיעני.
"זה הכלל – כח הפועלים הוא היסוד העיקרי בעסקי הכפרים", אמר לווין בלבו.
–  על ידי פועלים.
–  הפועלים אינם רוצים לא לעשות את מלאכתם היטב ולא לעשות בכלי מלאכה טובים.  הפועל שלנו מומחה אך לדבר אחד – לסבוא כחזיר ולקלקל את כל אשר ינתן לו.  כּאשר ישקה את הסוסים, יקרע את חגורותיו הטובות, יחליף גלגל מחושק בשאינו מחושק, ויתן את המותר ביין דגן, במכונת הדישה יוריד את היתד, כדי לשבר את המכונה.  הבט לא יוכל אל כל מה שלא כרצונו.  ובגלל זה הורדו לעפר כל עסקי הכפרים.  השדות נטושים, העלו כולם צמחי לענה או ניתנו לאכרים חנם, במקום שקצרוּ אלף אלפי כורים, קוצרים אך מאות אלפים.  העושר הכללי נתמעט.  אילו עשו כל זה חשבון נכון...
פה החל לפרש את שיטת השחרור שלו, שעל פיה לא היה מקום למכשולים האלה.
לווין לא שם לבו אל פרשת דברי שיטתו, אך ככלותו להסבירה חזר לווין לראש דבריו ויפן אל סוויז'סקי ויאמר אליו, בחפצו להביאו לידי גלוי דעתו הפנימית:
–  מה שהוא אומר, שמצב עבודת האדמה הולך ושפל ושעל פי דרכינו עם הפועלים אי אפשר לנהל את העבודה כראוי ולהרויח בזה, אמת טהורה הוא.
–  ואני לא כן ידעתי, – השיב סוויז'סקי בלי כל שמץ התול, – אני אך זאת אראה, כי אין אנו יכולים לנהל את עסקינו וכי, להפך, מצב עבודת האדמה שבימי השעבוד לא רק לא גבה הרבה, כי אם גם שפל מאד.  אין לנו מכונות, לא בהמה טובה למלאכה, לא הנהגה נכונה ולא יודעי חשבין.  שאלו בעל אחוזה ותראו, שאינו יודע במה הוא מרויח ובמה הוא מפסיד.
–  הדבר דומה לבוכהלטריה האיטלקית, – לגלג בעל האחוזה. – צא וחשוב כטוב בעיניך, והם יקלקלו הכל, וסוף סוף לא תרויח מאומה.
–  למה זה יקלקלו?  את מכונת הדישה העשויה להשתבר, את כלי-היד הרוסי שלך שבר ישברו, אך את מכונת הקיטור שלי לא ישברו.  את סוסך הרוסי הדק והרע, שנחוץ לסחבו בזנבו, ישחיתו, אך אם תגדל סוסים נבחרים או לפחות סוסי משא טובים, לא ישחיתום האכרים, והוא הדין לכל דבר, עלינו להרים את מצב עסקינו.
–  אילו היה לאל ידינו, ניקולי איבנוביץ, לך נקל לדבר, ואני בן לי באוניברסיטה ונערים בגימנסיה, ואין ידי משגת לקנות סוסים נבחרים.
–  הלא בעבור זה יש בנקים בארץ.
–  לבעבור ימכר כל אשר לי בהכרזה?  לא, אדוני, בזאת לא אחפוץ.
–  וא.י חולק ואומר, שאין אנו צריכים ואין אנו יכולים להרים עוד יותר את מצב עבודת האדמה אצלנו, – אמר לווין.  – הנה אני עוסק בזה וכסף לא אחסר, ואף על פי כן לא העליתי בידי מאומה.  למי יועילו הבנקים אינני יודע.  אני אך הפסדתי בכל דבר שהוצאתי עליו כסף: גם על מקנה גם על מכונות הוצאתי, ובכל פעם אך הפסדתי.
–  זה אמת, – קיים דבריו בעל האחוזה לבן השפם וגם צחק מטוב לב.
–  ולא אני לבדי, – הוסיף לווין, – את כל בעלי האחוזות המנהלים את עסקיהם כראוי אני מעיד: כולם, חוץ מיחידים יוצאים מן הכלל, יגעים ומפסידים.  אמר נא אתה, האם תרויח בעסקיך?  – אמר לווין וכרגע ראה בעיני סוויז'סקי את ברק הפחד החולף ועובר עליהן בכל פעם שהוא מנסה להשקיף לפנים מן הקלעים שבקרבו.
מלבד זאת ידע לווין בעצמו, כי לא בתם לבבו שאל שאלה זאת.  לפני שעה קצרה אמרה לו בעלת הבית בשבתם על כוסות הטה, כי בקיץ הזה הזמינו אליהם ממוסקבה בוכהלטר מומחה אשכנזי והוא עשה חשבון – בשכר חמש מאות רובלים – ומצא, שעסקי האחוזה מביאים הפסד של 3000 ועוד רובלים אחדים.  כמה הוא בדיוק לא זכרה, אבל אמרה שהאשכנזי דקדק בחשבונו עד רביעית הקופיקה.
בעל האחוזה צחק צחוק קל, כשהזכיר לווין את שאלת הריוח שבעסקי סוויז'סקי, ונכר שהוא יודע, כמה יכול שכנו זה, ראש האצילים, שבמחוזו, להרויח בפרי אדמתו.
–  אפשר שאני מפסיד, – ענה סוויז'סקי.  – אות הוּא, או שאני מנהל את העבודה שלא כראוי, או שאני מוציא הרבה להגדלת הקרן הקיימת.
–  קרן קיימת! – קרא לווין בבהלה.  – אולי יש קרן קיימת כזאת באירופה, שהאדמה הושבחה שם בעמל עובדיה, אך בארצנו כל האדמה הולכת ומתקלקלת במדה שהיא נעבדת, כי מכחישים אותה, ואין כאן קרן קיימת.
–  כיצד אין כאן קרן קיימת? הלא חוק איקונומי הוא.
–  אם כן אין חוק זה נוהג בנו: תורה זו אינה מבררת לנו מאומה, להפך, היא מבלבלת את חשבונותינו.  הגידה נא, כלום אפשר לדין קרן קיימת...
–  החפצים אתם בחלב חמץ?  מאשה, שלחי נא לנו הנה חלב חמץ או גרגרי-שני – פנה סוויז'סקי אל אשתו. – גרגרי-השני מאריכים ימים בשנה הזאת.
וכאדם שלבו טוב עליו עד מאד קם סוויז'סקי ויסוב משם, ולפי הנראה חשב שנגמרה השיחה, בשעה שלפי דעתו של לווין אך התחילו בה.
מבלי יכולת לגמור את שיחתו עם סוויז'סקי, אשר נטה מעליו, דבר לווין את שאר דבריו לפני בעל האחוזה והשתדל להוכיח לו, שכל מבוכתנו היא באשר אין אנו רוצים לדעת את מדותיו ודרכיו של הפועל שלנו; אבל בעל האחוזה הזה היה, ככל הרגילים להתבודד ולעיין בעצמם בדברים המעסיקים אותם, קשה לשמוע ועומד על דעתו בקשי עורף מיוחד.  הוא לא חדל לטעון, שהאכר הרוסי הוא חזיר ואוהב דרכי חזירים ואין לו תקנה אלא על ידי שלטון, – ועתה אין שלטון, – אמר בעל האחוזה, – למקל אנו צריכים, ואנחנו נעשינו ליברליים כל כך, שהחלפנו פתאם את המקל, שהשתמשנו בו אלף שנים, באדבוקטים ובחדרי כלא, שמאכילים בהם את האכרים המנוולים והמעופשים מרק טוב ומודדים להם קוביות אויר.
–  במה תדע, – אמר לווין, בחפצו לחזור לענינו, – שאי אפשר למצוא את ההתיחסות הנחוצה אל כח הפועלים, כדי שתהי עבודתם פוריה?
–  לא תהיה כזאת לעולם בידי העם הרוסי!  אין שלטון, – ענה בעל האחוזה.
כיצד ימצאו תנאים חדשים? – אמר סוויז'סקי בשובו אל המתוכחים, אחרי אכלו חלב חמץ ואחרי הציתו אש בפפירוסה. – כל מיני ההתיחסות אל כח הפּועלים כבר נחקרו ונודעו לפרטיהם.  שארית מנהגי הפראים – הקהלה הקדמונית, שכל חבריה ערבים זה בזה, הולכת ובטלה מאליה, שעבוד האכרים בטל ומבוטל, אין לנו אלא העבודה החפשית, שכל תמונותיה מבוררות ומוכנות, ועלינו אך לקבלן.  שכיר קבוע, שכיר יום או אריס – וכל דרך אחרת לא תמצא לעולם.
–  אך אין רוח אירופה נוחה מתמונות אלה.
–  אין רוחה נוחה, וחדשות היא מבקשת ובודאי היא עתידה גם למצוא.
–  הלא אך בזה אדבר, – ענה לווין.  – למה לא נבקש גם אנחנו?
–  כי הדבר דומה לבקשת תחבולות חדשות לבנין מסלות ברזל.  התחבולות הנחוצות נכונות, כבר נחקרו ונמצאו.
–  ומה אם לא תכשרנה לנו, אם דרכי אולת הן?  – אמר לווין.
ועוד הפעם ראה את סימני הבהלה בעיני סוויז'סקי.
אנחנו עם חכם ונבון מאין כמונו, אנחנו מצאנו, מה שאירופה מבקשת ואינה מוצאת! כל זאת ידעתי, אבל, סלח נא לי, הידעת כל מה שנעשה באירופה לתקנת הפועלים?
–  לא, לא ידעתי כל צרכי.
מבחר חכמי אירופה עסוקים עתה בשאלה זאת.  יש בה שיטת שולצי-דיליץ... אף יש ספרות גדולה ורחבה בשאלת הפועלים, ספרות ליברלית שבליברליות, ברוח לסל... את הסדרים שבמילהויזן, שהם דברים שנעשו, הלא ידעת בודאי.
–  ידעתי קצת, אבל אין זו ידיעה מספקת כלל.
–  לא, אך אמור תאמר כן, ובודאי ידעת כל זה לא פחות ממני.  אני, כּמובן, אינני פרופיסור למדעים הסוציאליים, אבל השאלות האלה העסיקוני, ואם הן מעסיקות אותך, עיין בהן כמוני.
–  ומה מסקנותיהם?
–  סלח נא...
בעלי האחוזה קמו ללכת, וסוויז'סקי הלך לשלחם, ובין כה חזר ועכב את לווין מהביט לפנים מן הקלעים שבלבו כמנהגו הטרחני.
