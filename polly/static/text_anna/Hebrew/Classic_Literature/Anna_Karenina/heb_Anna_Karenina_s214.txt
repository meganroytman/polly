כו
מעולם לא עבר עוד עליהם יום תמים בריב.  זאת היתה הפעם הראשונה.  אף לא ריב היה זה, כי-אם הודאה גלויה, שפסקה האהבה.  כלום היה אפשר להבטה זו, שהביט בה בהכנסו לחדר לקחת את תעודת הסיָח?  כלום היה אפשר לו לשים עין עליה ולראות, כי לבה נקרָע מצרה ומיגון ולעבור עם זה בפנים שוקטים כאלה מבלי אמור דבר?  לא רק לא אֲהֵבָהּ עוד, כי-אם גם שָׂנֹא שׂנֵאָהּ, באשר אהב אשה אחרת – כל זה היה ברור בעיניה.
ובזכרה את כל הדברים הקשים אשר אמר, בָּדתה מלבה את כל הדברים, שעל-פי דעתה היה רוצה ויכול לאמר לה, ורָגזה הלך הלוך וגדול.
"אינני מחזיק בך – היה יכול לאמר.  – יכולה אתּ ללכת באשר תֵּלֵכִי.  הנה לא חפצת לקבל פטורים מאישך, לפי הנראה, עוד דעתך לשוב אליו.  שובי-נא.  אם למעות את צריכה, הנני לתת לך.  לכמה רֻבּלים אתּ צריכה?"
את כל הדברים הקשים והמגֻנים, שאדם גס יכול להוציא מפיו, אמר לה ורונסקי בדמיונה, והיא לא סלחה לו עליהם, כאִלו אמר אותם באמת.
"האם לא נשבע לי איש האמת והישֶׁר הזה שבועת-אהבה עוד אתמול?  האם לא נואשתי חנם זה פעמים רבות?"  השיבה אמריה לה מיד.
כל היום ההוא, חוץ משתי השעות שעברו לה בנסיעתה לוִילסון, בִּלְּתָה בספקותיה שנסתפקה, אם הכל בטל ומבֻטל או עוד יש תקוה להשלים, אם ראוי לה לנסוע מזה מיד או לראותו עוד פעם אחת.  בהרהורים אלה חכּתה לו כל היום, וכשצִותה בערב, בלכתה אל חדר-משכבה, לאמר לו, שהיא חשה בראשה, נִחשה ואמרה בלבה: "אם יכנס אצלה ולא ישים לבו לדברי המשרתת, הריהו אוהבני עוד, ואם לא, בטל הכֹּל, ואדע מה לעשות!..."
בערב שמעה קול מרכבתו בבואו וקול צלצולו וצעדיו ושיחתו עם הנערה; והנה הַאמן הֶאמין למַה שאמרו לו, לא שׂם לבו לחקור ולדרוש, ואפסה אפוא כל תקוה.
והמות עמד לפניה, בתמונה ברורה לכל פרטיה, בתור תחבולה נאמנה ויחידה להחיות את אהבתה בלבו, ליַסרו ולהכניעו במלחמה זו, שנלחמה עמו הרוח הרעה, אשר שׂמה קן לה בלבה.
לא היה עוד כל חלוק בדבר: אם יסעו לווֹזְדוִיזֶ'נְסְקוֹיֶה ואם לא יסעו, אם יתן לה אישה פטורים ואם לא יתן – כל אלה היו לדברים אין חֵפץ בהם.  לא הֻצרכה אלא להשיב גמולו בראשו.
כאשר מזגה לעצמה אֹפּיון בשעור שהֻרגלה בו ושׂמה על לבה, כי אם תבחר במות, די לה לגמוע בבת-אחת את כל הבקבוק הקטן שביָדה, נדמה לה, שהוא דבר קל ופשוט כל-כך, שהוסיפה להרהר בֹענג רב, עד כמה יצטער ויתחרט ויאהב את זכרה אחרי-כן, כשלא יוכל לתקן עוד.  בעינים פקוחות שכבה על משכבה והביטה לאורו של הנר האחד, שהיה הולך וכלה, אל הזֵר הסובב את התקרה ואל צל הוילון הנטוי על מקצתו, ובעֹז דמיונה שִׁותה לנגד עיניה מה שהוא עתיד להרגיש, כשהיא לא תהיה עוד בחיים ורק זִכְרָה יִשָּׁאֵר בקרבו.  איך התאכזרתי לאמר לה כדברים האלה?  – ידבר עם לבבו.  "איך יכֹלתי לצאת מן החדר בלי אמור לה דבר?  אך עתה איננה עוד.  לנצח הלכה לה מעמנו.  היא שם..."  פתאם התחיל צל המחיצה מתנודד ויכס את כל הזֵר, את כל התקרה, וצללים אחרים פרצו לקראתו מהעבר השני; כהרף-עין נסו הצללים לעבריהם, אבל חזרו ופרצו מיד אלה מול אלה, ויחדו נזדעזעו ונתערבו, ויהי חֹשך.  "הנה המות!" אמרה בלבה.  ואימה גדולה כל-כך נפלה עליה, שזמן רב לא יכלה להבין אַיֶּהָ, וזמן רב לא יכלה למצֹא בידיה הרועדות את הגפרורים ולהדליק נר אחר תחת שיור הנר, שנשרף כֻּלו וידעך.  "לא, הכֹּל הבל, ובלבד שלא למות! הלא אהבתי אותו.  הלא אוהב הוא אותי!  מה שהיה סופו לעבור", אמרה והרגישה, כי דמעות-גיל נוזלות על לחייה על שובהּ לחיים.  ובכדי להמָלט מהאימה, אשר נפלה עליה, מִהרה ותלך אליו אל חדר עבודתו.
הוא נרדם תרדמה עזה בחדרו; היא קרבה אליו ותַּגַּה את אור הנר על פניו ממעל ותבט אליו זמן רב.  עתה, בראותה אותו ישֵׁן לפניה, אָהבה אותו אהבה גדולה כל-כך, שלא יכלה להתאפק מדמעות-חבה; אבל עם-זה ידעה, כי אִלו נעור משנתו, היה מביט אליה במבט קר מתוך הכרת צדקתו וכי משום זה היתה זקוקה להוכיח לו, – בטרם תביע לו אהבתה, – מה רבה חטאתו נגדה.  אולם לא העירה אותו ותשב אל חדרה ותגמע אֹפּיוֹן שנית ואחרי-כן נרדמה תרדמה קשה ולא גמורה, ובכל שעת תרדמתה לא חדלה להרגיש את מציאותה.
בבֹּקר חזר ועמד לפניה מראה-הבלהות, שראתה בחלומות פעמים אחדות עוד לפני לכתה אחרי ורונסקי, ויעירנה משנתה.  זקֵן דל-תאר וסבוּך-זָקָן גחן על ברזל ועשה בו מלאכה ובפיו בטא מלים צרפתיות שאין להן כל הוראה, וכפעם בפעם הרגישה – וזה היה היסוד המבהיל שבמראה – כי האכר הזה אינו מתכַּון לה, אבל עושה הוא בברזל דבר נורא, ולהּ הוא עושה מעשהו.  זאת ראתה ותיקץ בזעה קרה.
בקומה זכרה דברי יום-אתמול כמו מבעד חתולת-ערפל.
"ריב היה.  מעשה שהיה זה פעמים אחדות.  אני אמרתי, כי ראשי כואב עלי, והוא לא נכנס.  מחר אנחנו נוסעים, צריך לראותו ולהִכּון לדרך", אמרה אל לבה. וכאשר נודע לה, כי הוא בחדר-עבודתו, הלכה אליו שמה.  בעברהּ דרך חדר-האורחים שמעה, כי מרכבה באה ועמדה לפני הפתח החיצון, ותשקף בעד החלון על המרכבה ותרא והנה עלמה צעירה הוציאה ראשה ורֻבּה מתוכה, ועל ראשה צניף לילאי, ותצו את המשרת דבר, והוא צלצל.  אחרי טענות ומענות בפרוזדור, עלה איש אל המדור העליון, ומאצל חדר-האורחים נשמע קול רגלי ורונסקי.  הוא ירד בצעדי-חפזון במעלות, ואנה נגשה שנית אל החלון.  בלי כובע על ראשו יצא אל המרפסת התחתונה ויגש אל המרכבה.  העלמה בעלת הצניף הלילאי מסרה לו חבילה.  ורונסקי אמר לה דבר בצחוק קל על שפתיו.  המרכבה סרה משם, והוא מהר ויעל במעלות במרוצה.
הערפל, אשר העטה את כל קרביה, נתפזר פתאם.  רגשותיה מיום-אתמול חִדשו ויחַזקו את המוּעקה בלבה הכואב.  ובאותה שעה לא יכלה להבין, איככה יכלה להשפיל כבודה עד כדי לשבת יום תמים עמו בביתו; ותבוא אל חדר-עבודתו להגיד לו מה שגמרה לעשות.
–  סוֹרוֹקינה היא, שבאה עם בתּה והביאה לי מאמי את הכסף ואת הניָרות.  תמול לא עלתה בידי לקבלם.  ומה ראשך, הֲרָוַח לך?  – אמר במנוחה ולא רצה להתבונן אל הזעף והנצחון, שהביעו פניה לו.
בלי דַבר דָּבר עמדה באמצע החדר בעינים מכוֹנָנות אל פניו.  הוא שׂם עיניו עליה ויקמט מצחו כהרף-עין ויוסף לקרֹא את המכתב שקרא.  אנה פנתה ויצאה במתינות מן החדר.  עוד היה יכול להשיבה, אבל היא הגיעה עד לפני הדלת, והוא לא חדל מהחריש, ורק קול אִוְשַׁת הגליון בַּהָפְכו נשמע בחדר.
–  אגב אורחא, – אמר בבואה בתוך הפתח, – מחר אנחנו יוצאים בלי כל ספק?  הלא כן הוא?
–  אתה (בלשון רבים) ולא אני, – הסבה פניה ואמרה לו.
–  אנה, כך אי-אפשר לחיות...
–  אתה, ולא אני, – חזרה ואמרה לו.
–  הרי זה הולך וקשה עד לבלי שאת!
–  אתה...  עתיד להתחרט על זה, – אמרה לו ותצא.
ורונסקי נבעת מפני היגון הנורא, שנראה בה באמרה את הדברים האלה, וַיִּתַּר ממקומו ויאמר לרוץ אחריה, אבל נרגע וישב שנית וילחץ שִׁניו בחזקה וַיַּרְעֵם פניו. האִיום הזה, שנחשב למגֻנה בעיניו, הביאוֹ לכלל כעס.  "נסיתי הכֹּל,  – אמר בלבו, עתה אין לי אלא להמנע משים לב", ויחל לְהִכּוֹן לנסוע בעיר ושנית אל אמו, כּי הֻצְרַך לקבל חתימתה על הרשאה.
היא שמעה קול צעדיו בלכתו בחדר-עבודתו ובחדר-האֹכל.  בחדר-האורחים עמד מלכת.  אולם לא פנה ללכת אליה, כי-אם צוה למסור שלא בפניו את הסיָח לווֹיטוֹב.  אחרי-כן שמעה, כי הֻגשה מרכבתו, ואחרי-כן נפתחה הדלת והוא יצא החוצה.  והנה עוד הפעם נכנס לפרוזדור, ואיש רץ ועלה אל המדור העליון: משרתו המיֻחד הוא שֶׁרָץ להביא לו את נעלי-ידיו, אשר שכח שם.  היא נגשה אל החלון, ולעיניה לקח את נעלי-ידיו מיד המשרת, מבלי הרים עיניו, ויגע בשכמו של הרַכָּב ויאמר לו דבר.  אחרי-כן ישב במרכבה מבלי הרים עין אל החלון, ויָשׂם כדרכו את רגלו האחת על השנית וימתח את נעלי-ידיו על כפיו, והמרכבה נטתה אל פנת הרחוב. ותעלם.
