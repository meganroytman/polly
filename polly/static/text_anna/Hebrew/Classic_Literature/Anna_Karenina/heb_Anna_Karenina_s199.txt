יא
"מה נפלאה ונחמדה ואֻמללה אשה זאת", אמר לֶוין בלבו בצאתו עם סטֶפּן ארקַדייביץ' אל האויר הקר.
ומה תאמר? הלא אמרתי לך, – אמר אליו סטֶפּן ארקַדייביץ' בראותו כי לֶוין נכנע כֻּלו מלפניה.
כן הוא, – ענה לֶוין בעודו שקוע בּהרהורי-לבו, – אשה שאינה מצויה היא.  לא רק נבונה, כי-אם גם אֵשֶׁת-לֵב נפלאה.  צר לי עליה מאד!
–  עתה יתן אלהים ויתֻקן הכּל.  זה אשר אמרתי, מעתּה אל תדין את חברך, – אמר סטֶפּן ארקַדייביץ' בפתחו את דלת מרכבתו. – שלום לך, לא בדרך אחת נִסע.
לֶוין בא הביתה ועד בואו לא חדל להרהר באנה ובכל השיחות  הפשוטות ששׂח עמה, ויזכור את כל פרטי השנוים שנראו על פניה, ומרגע לרגע הוסיף להשתתף בצערה ולנוד לה בלבו.
בּבואו הביתה אמר לו קוזמא, כי שלום לקַטֶּרִינָה אלכסנדובנה וכי לפני שעה קטנה יצאו אחיותיה לדרכן, וימסֹר לו שני מכתבים.  לֶוין קרא אותם בעודו בפרוזדור, כדי שלא להטריד את נפשו בהם אחרי-כן.  מכתב אחד בא מסוקולוב פקידו הראשי.  סוקולוב כתב לו, שאי-אפשר למכור את החטים, שאין נותנים יותר מחמשה רֻבּלים וחצי, וכל הכסף אזל ואין מוֹצָא לקחת עוד.  והמכתב השני היה מאחותו.  היא הוכיחה אותו על כי עוד לא נעשתה בקשתה בבית-הפקידות.
"אם לא יתנו יותר, נמכור בחמשה וחצי", פתר מיד על נקלה, שלא כדרכו, את השאלה הראשונה, אשר עד העת ההיא היתה קשה בעיניו מאד.  "מה מאד יֻטרדו בני-האדם פה כל היום", אמר בלבו על-אודות המכתב השני.  נפשו ידעה, כי חטא לאחותו על כי לא עשה עד כה את אשר בקשה מאתו.  "גם היום לא באתי אל בית-המשפט, אך היום לא הייתי פנוי באמת", ויגמור לעשות זאת ביום השני וילך אל אשתו.  בלכתו אליה חזר בלבו במהירות על כל מעשיו ביום ההוא, והנה כל המעשים ההם היו אך שיחות: דברים ששמע והשתתף בהם, וכל השיחות יחד היו בענינים, אשר לא היה עוסק בהם מעולם, אִלו ישב בדד בכפר, ופה משכו את לבבו מאד.  וכל השיחות ההן טובו בעיניו, רק שני דברים שאינם מהֻגנים למדי מצא בהם.  האחד מה שאמר על הדג הטורף, והשני מה שנמצא איזה יסוד מוזר ברגש הרחמים והחמלה שבו על אנה.
את אשתו מצא לֶוין עצובה ומתגעגעת.  הסעודה, שסעדו שלש האחיות יחד, עלתה יפה ויכולות היו לבלות את השעות בשמחה רבה, אבל אחרי-כן התחילו מחכות לו, וזמן רב חכו והתגעגעו כֻּלן, עד שנסעו שתי האחיות לבתיהן, והיא נשארה לבדה.
–  ואתה מה עשית היום? – שאלה אותו ותבט אל עיניו, אשר ראתה בהן ברק מיֻחד מעורר חשד.  אכן כדי שלא להפריעו מסַפר הכֹּל, הסתירה את כוָנתה לבחון את לבבו ותשמע בבת-צחוק של הסכמה וחִזוּק-ידים בסַפּרו לה מה שעשה בערב ההוא.
–  אכן שמחתי מאד, כי פגשתי את ורונסקי.  בפשטות ובלי התחכמות התהלכתי עמו.  הלא תביני, כי מעתה אשתדל שלא לראותו עוד לעולם, אבל טוב לי שנהרס אותו הקיר המבדיל – אמר לֶוין ויזכור, שמתוך השתדלותו שלא לראותו עוד לעולם נסע מיד אל אנה, ויתאדם בזכרו זאת. – הנה אנחנו אומרים, כי המון-העם מרבה לשתות; אינני יודע, מי שותה יותר ממי, המון-העם או אנשי-מעמדנו; העם שותה אך ביום-חג, ואלה...
אך קיטי לא שתה את לבה לדין, עד-כמה שוגה העם ביין.  היא ראתה בו שנתאדם, ותבקש לדעת מה זאת.
–  ואיפה היית אחרי-כן?
–  סטיבה פצר בי מאד לנסוע אל אנה ארקדייבנה.
וכאמרו זאת האדים עוד יותר ולא יסף עוד לפקפק בדבר, אם היטיב לעשות אם הֵרע, כי הֻברר לו, שלא היה לו לעשות כן.
עיני קיטי נפקחו והבריקו שלא כדרכן לשַׁם אנה, אך עוד התאפקה ותסתר סערת-רוחה ותוליכהו שולל.
–  אַה! – ענתה על זה ולא יותר.
–  בודאי לא יחר לך, כי נסעתי; סטיבה בקש ממני וגם דולי חפצה בזה, – הוסיף לֶוין.
–  חלילה לי, – אמרה קיטי, אך בעיניה ראה, שהיא מתאפקת, ויָבן, כי אות לא טוב הוא.
–  היא אשה עדינה וטובה ואֻמללה מאד, – אמר ויספר לה על-אודותיה ויגד לה, מה שהיא עושה ומה שצותה אותו להגיד לה בשמה.
–  בודאי אֻמללה מאד, – אמרה קיטי, כאשר כִּלה לדבר. – ממי קבלת מכתב?
הוא הגיד לה את דבר המכתב וַיַּאמן לקול מדבָּרה השוקט וילך לפשוט את בגדיו.
בשובו מצא אותה על הכסא, אשר ישבה עליו לפני צאתו.  וכאשר נגש אליה, שׂמה עיניה עליו ותבך.
–  מה זאת?  מה? – שאל אותה, אף-על-פי שידע בעצמו מה זאת.
–  הנה אהבת את האשה הרעה הזאת, כי הטתה את לבבך בכשפיה.  בעיניך הכרתי זאת.  כן הוא, כן!  מה עתיד לצאת מזה? אתה הרבית לשתות בקלוב, שתית גם שִׂחַקְת ואחרי-כן נסעת... אל מי?  לא, נסעה מזה... מחר אֶסָּעָה.
זמן רב לא יכול לֶוין להרגיעהּ.  לאחרונה הודה לה, כי רגש החמלה יחד עם היין אשר בא אל קרבו העבירוהו על דעתו, ועל-כן נלכד בחבלי נכלי אנה, ויבטיחָהּ להתרחק ממנה לימים הבאים, ורק בזה עלתה בידו להרגיעה.  הדבר האחד, אשר הודה בו בלא לב ולב, היה, שבעסקו ימים רבים כל-כך במוסקבה אך בדברי שיחה ובאכילה ובשתיה מרֻבּה, נטרפה דעתו עליו.  הם דברו עד שלש שעות אחרי חצות הלילה.  ואך בשלש שעות השלימו במדה כזו, שיכלו להרָדם.
