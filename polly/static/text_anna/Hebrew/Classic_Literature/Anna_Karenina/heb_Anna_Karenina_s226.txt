ז
אגפיה מיכַאיְלובנה יצאה על אצבעות רגליה; האומנת הורידה את המסך וַתַּשֵב את הזבובים מתחת לְוילון המַלְמָלָה הנטוי על העריסה ואת הצִרעה, שהתדפקה על זגוגיות החלון, ותֵּשֶב ובזמורת-לִבְנֶה נוֹבלת נופפה על האם ועל הילד.
–  חֹרֶב, מה עז החֹרֶב! מי יתן גשם, – אמרה האומנת.
–  כן, כן, ש–ש–... – ולא יותר – השיבה קיטי, כשהיא מתנועעת קצת ולוחצת בחבה את ידו הרכה של מיטיא, שנראתה כאִלו קשורה היא בחוט דק אל הזרוע, והוא עוד נופֵף בה מעט, ופעם עצם עיניו ופעם חזר ופְקָחָן.  היד הקטנה הזאת לא הניחה לקיטי לשקוט: נפשה נכספה לנשק את היד הזאת, אבל יָראה פן תעיר את הילד.  לאחרונה חדלה היד לנוע והעינים נעצמו.  רק לפעמים הרים הילד את גבות-עיניו הארֻכּות והכפופות ובעודנו עושה את שלו הסתכל באמו בעיניו הלחות, שנראו כשחורות באור הכהה שמבית לוילון.  האומנת חדלה לנופף והתחילה מתנמנמת.  מלמעלה נשמע רעם קולו של הנסיך הזקן וצחוקו הגדול של קַטַוַסוב.
"בודאי נכנסו בשיחה אֲרֻכּה גם בלעדַי, – אמרה קיטי בלבה – ובכל זה צר לי, כי קוסטיא איננו בבית.  בודאי חזר ונכנס לבית-הַכַּוָּרות.  אמנם מצטערת אני על כי הוא מרבה לבוא שמה, אך גם שמֹח אשמח.  הוא מוצא נחת בזה.  עתה שמח הוא וטוב-לב יותר מבימי-האביב.  אבל עד העת הזאת היה מתעצב כל-כך, שדאגתי לו מאד.  ומה מגֻחך הוא!" – לחשה בבת-צחוק.
היא ידעה, מה הדבר המדאיב נפש בעלה.  כפירתו היא שהדאיבה את נפשו.  אף-על-פי שֶאִלו שאלו אותה, אם היא חושבת, שאם לא יאמין אין לו חלק לעולם הבא, היתה זקוקה להסכים, שאין לו, – לא גרמה לה כפירתו צער גדול; ברור היה לה, שאין תקוה לכופר "להציל את נפשו", ונפש אישהּ יָקרה לה מכל אשר בארץ, ובכל זאת צחקה בלבה בזכרה את כפירתו, ומגֻחָךְ היה בעיניה בזה.
"למה זה יקרא חקירות פילוסופיות כל השנה? – אמרה בלבה.  – אם כל זה כתוב בספרים האלה, הלא יכול הוא להבינם.  ואם לא נכונים דבריהם, מה חֵפץ לאיש לקרֹא בהם?  הוא בעצמו אומר, שרצונו להאמין.  אם כן, מפני מה איננו מאמין? בודאי מפני שהוא מהרהר הרבה.  ומהרהר הוא הרבה מפני בדידותו.  הדד הוא כל היום, עִמָנו איננו יכול לדבר כלבבו.  האורחים האלה בודאי ינעמו לו, ביחוד קַטַוַסוב.  עמו הוא אוהב לשאת ולתת", הוסיפה לדבר אל לבה ומיד התחילה מְעַיֶנת בשאלה, באיזה מקום מוטב לה להכין משכב לקַטַוַסוב, – בחדר לבדו או עם סרגֵי איבנוביץ' יחד.  ופתאם עלה על לבה רעיון, אשר הביא בה רעד וגם גרם לה שתרגיז את מיטיא ממנוחתו, והוא שׂם עיניו עליה בגלל זה דרך נזיפה. "הכובסת, כמדֻמה לי, עוד לא הביאה את הלבָנים, וכל הסדינים המיֻחדים לאורחים תמו. אם לא אעשה את שלי, תתן אגפיה מיכאילובנה לסרגי איבנוביץ' סדינים שהשתמשו בהם", אמרה בלבה, ודמיה פרצו אל פניה לרעיון הזה.
"כן, אלכה לי ואצוה מה לעשות", גמרה בלבה, ובשובה אל הרהוריה הקודמים זכרה, כי לא כִלְתָה לְעַיֵן בדבר אחד חשוב לה מאד, ותתאמץ להעלות על זכרונה, מה הדבר ההוא.  "כן הוא, קוסטיא כופר", זכרה שנית בבת-צחוק.
"ומה אם כופר הוא! מוטב שיהי כן כל ימיו, ובלבד שלא יהי כמַדַּם שְׁטַל, או כמו שאמרתי אני להיות בעת ההיא בשבתי בחוץ-לארץ.  לא, הוא לעולם לא יתכּחש".
ומעשה נאה, שהיה בו לפני ימים מעטים, עלה על זכרונה בכל פרטיו.  לפני שני שבועות בא מכתב-חרטה מסטֶפַּן  ארקדייביץ' אל דולי.  במכתב ההוא התחנן אליה שתציל את כבודו ותמכור את אחוזתה לשַׁלם את חובותיו.  דולי מָלאה יאוש יאוש וחֵמה ותּשׂנא את אישה ותבזהו ותחמול עליו ותאמר להִפָּרד ממנו בפומבי, להשיב את פניו.  אבל לבסוף הסכימה למכור את מקצת אחוזתה.  אחרי-כן – זאת זכרה קיטי בבת-צחוק מתוך חבה יתרה – החל אישה להשמיע בבשׁת-פנים ובאמתלאות שונות, שלא עלו יפה בפיו, את מחשבתו בדבר הזה, עד שמצא לאחרונה את העצה הנאמנה האחת, לעזור לדולי עזר שאין עמו עלבון לה, – ויאמר לקיטי, שתתן לה במתנה את חלקה באחוזתן, והיא, קיטי בעצמה, לא מצאה את העצה הזאת, עד ששמעה מפיו.
ואם כן, איזה כופר הוא? איש אשר לו לב כזה, אשר יירא יראה גדולה כזאת, פן יעציב נפש איש, או גם נפש ילד! הַכֹּל בשביל אחרים, ולנפשו לא ידאג לעולם. סרגי איבנוביץ' ידַמה באמת, שחובתו של קוסטיא היא להיות לו לסוכן חנם.  גם אחותו חושבת כן.  עתה נעשָׂה אֶפִּיטרופוס לדולי ולילדיה.  וכן כל האכּרים האלה, הבאים אליו יום יום, כאִלו הוא חַיָּב לעָבְדָם".
"היֵה כאביך, אך כמוהו תהיה", – אמרה במסרה את מיטיא לאומנתו וַתַּגַע שפתה אל לֶחיו.
